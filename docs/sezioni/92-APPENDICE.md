# Appendice A - Interviste dalle vite "dal vivo"

## Giuseppe Silvi

#### Secondo te è considerabile live electronics?

Per rispondere a questa domanda devo prima rispondere a me stesso, a una domanda più generale: «che cos'è live electronics?» Mi soffermo a pensare alla formula aggettivo-sostantivo utilizzata per segnare un passaggio da "electronics" a "live electronics". E mi viene in mente un parallelismo storico: il momento in cui nella produzione discografica --- quindi nelle logiche di un'industria --- alla produzione "stereo" si è affiancata quella "true stereo". Le ragioni storiche ora sono semplici: la stereofonia era praticata da tempo ma l'introduzione di supporti di distribuzione in larga scala a due "tracce", quella che avrebbe dovuto coronare il sogno del teatro a casa (mediante segnale stereofonico, per intendersi), aveva anche offerto un dispositivo, o una serie di dispositivi --- presenti e futuri --- le cui possibilità tecniche non erano massivamente comprese --- nel senso che la comprensione ottenuta dalla nicchia che le avevano stimolate non erano divenute di massa come la disponibilità. Il paradosso tra possibilità e disponibilità è intrinseco nello sfruttamento tecnologico operato dall'industria, motivo per cui la "vera" discografia stereo per distinguersi da, per dirne uno, "Sgt. Peppers" iniziò ad usare "true stereo": aggettivo-sostantivo. È la formula della mediocrità industriale imperialista anglosassone in cui l'abuso linguistico è parte formativa nella creazione di abitudini. "True stereo" segna un passaggio? No, è una sovrapposizione di stati. E "live electronics" segna un passaggio dal morto al vivo? No, purtroppo è una sovrapposizione di stati, dove "live", col tempo, verso oggi, ha sempre più segnato un punto di morte, intellettuale, piuttosto che contrassegnare una qualità. L'introduzione di nuove parole è sempre un atto di responsabilità, l'aggettivazione di una vecchia parola per creare un nuovo stato delle cose è sempre un atto di irresponsabilità.

Arrivo alla risposta: no, è un lavoro elettroacustico. Puro. Cage è tra i pionieri elettroacustici, almeno due decenni prima dei primi studi "elettronici" europei portava sul palco dispositivi elettroacustici. La musica è diventata elettroacustica prima che elettronica, ammesso che distinguere temporalmente su base tecnologica abbia un senso oltre quello del ragionamento tecnostorico. Tuttavia questo è vero solo se con queste parole vogliamo definire dei domini tecnologici discreti. Prima di lui, nei termini di una storia fatta di racconti di grandi accadimenti, a grana grossa, solo Respighi con i *Pini di Roma*. La prassi elettroacustica di Cage lo accompagnerà per molto tempo e con *Cartridge Music* si arriva al capolavoro intellettuale: lo classifico elettroacustico ma sottolineando la peculiare necessità teorico-pratica che solleva: scrittura, tecnologia, sono oggetti facili da manipolare, ma *Cartridge* lascia spazio al lavoro compositivo, interpretativo, cameristico, drammaturgico, azzarderei linguistico --- Mario Bertoncini riesce a farsene un dialetto!

#### Come è cambiato il tuo rapporto con il live electronics in funzione di questo brano?

È stato importantissimo: ho iniziato a disinteressarmene. Voglio essere chiaro su questo punto: da studente di Musica Elettronica ho utilizzato spesso "live electronics" per le mie pratiche musicali, perché è nel linguaggio "comune" del nostro ambito di intervento. Tuttavia, col tempo, me ne sono distaccato ed ho analizzato il fatto linguistico per orientare il mio disorientamento musicale. Non sono interessato al linguaggio che generalizza, ma a quello che puntualizza. Il mio lavoro, nel tempo, si è concentrato sulle qualità («che sono sempre quantità di quantità» --- Gramsci) dell'esperienza musicale. Cage l'ha divelta più volte perché io ho pensato di condividere con lui l'idea che la musica è solo viva. Se non è viva, se non c'è attività umana in atto, è altro dalla musica. Abbiamo altri nomi per le non-attività umane (sound-art, installazione... parole che funzionano benissimo e ci permettono di comprendere a cosa stiamo partecipando in quanto viventi! E ci sono gli ibridi tra queste parole, bellissimi territori liminali!) lascerei le parole antiche come Musica per quello che devono ancora dire, ammesso che chi le usi abbia ancora qualcosa da aggiungere. È una questione ontologica, la classificazione, la lista, è sempre una questione ontologica. Il discorso fondamentale per me è ridurre al minimo le sicurezze ontologiche: «questo è» può valere solo per poche cose e mai sovrapponibili. Per questo l'ibridazione tra classi ontologiche diverse, rigide, mi funziona bene, perché diventa un atto epistemologico. Ecco *Cartridge Music* secondo me, ben interpretato, porta a questo: che cos'è quello che sto facendo? È musica? Se sì perché? Se no è meglio che smetta! È suono o è rumore? Se non so rispondere a questa domanda è meglio che smetta! Questo per me è stato suonare *Cartridge Music*: interrogazioni continue che vivono oltre il tempo dell'atto musicale istantaneo, persistono molto tempo dopo l'aver titillato un oggetto inudibile reso udibile mediante catena elettroacustica. *Cartridge Music*, come *I'm Sitting in a Room* (Lucier), come *Thin*, per piatto sospeso e tam-tam (Branchi) sono lavori che consacrano la catena elettroacustica a strumento musicale e che hanno partecipato alla catalogazione, alla definizione delle cose.

#### Come è cambiato il rapporto con gli strumenti e la consapevolezza?

Cage, nel mio percorso, ha puntellato solo consapevolezze. Ho amato studiarlo, tanto, tuttavia meno che suonarlo. Adoro suonarlo. *Cartridge* è un momento di consapevolezza, per chiunque abbia desiderio di ascoltare. Tuttavia, ciò necessita un'attività complessa, non alla portata di tutti. Apparentemente tutti possono "fare" *Cartridge Music*, eppure, poi, analizzando l'artefatto, non tutti "hanno fatto" *Cartridge Music*. Quello che ho appena sentito, è stato *Cartridge Music*? Ecco *Cartridge* è un lavoro esclusivo. L'arte è esclusiva. Anche questa è una consapevolezza. Poca musica occidentale ha operato cambi di percezione del proprio rapporto con lo strumentario disponibile. Di questi pochissimi consentono la predisposizione di un proprio arsenale d'assedio alle roccaforti della musica occidentale stessa. Con arsenale mi riferisco agli oggetti da "sonare", al reperimento di vecchie cartucce o interfacce elettroacustiche sostitutive delle cartucce, senza dimenticare la distinzione epistemologica tra "object" e "environment" che già leggendo le istruzioni obbliga, di nuovo, a porsi delle domande: figura e sfondo sono elementi fondanti della composizione, non solo musicale. Infatti *Cartridge* non è solo musicabile.

#### Che relazioni hai trovato eseguendo Bertoncini il quale lo considerava "il prototipo di tutta la musica con elettronica dal vivo"?

Ho avuto modo di suonare *Cartridge* sotto la guida di Bertoncini, nella sua versione dialettale. Adoro i dialetti. Esigenze locali! *Societas*! Bertoncini ha assorbito Cage come ha assorbito Scarlatti in un modo particolare, esclusivo, verso il superlativo. Schiacciante. La sua musica è infinitamente più complessa e semplicemente più bella --- per dire una cosa musico-logica --- di quella di Cage. Perché Bertoncini, a differenza di Cage, aveva già la mulattiera battuta, quella che Thoreau aveva indicato, e Cage calpestato, Bertoncini la poteva correre. Relazioni: le relazioni che intuisco tra le mie due visioni dei due musicisti sono semplici: intelligenze fuori misura per i loro rispettivi campi fisici --- tempo e ambiente --- con cui approssimare al gioco, senza consumare, senza consumismo, senza turismo. La serietà di un sorriso è la loro più grande vicinanza. Emerge a ogni pagina dei loro scritti e, in Mario, anche in forma di dialetto musicale. Senti quanto è bello in italiano: musica con elettronica dal vivo. Senti quanto è bello quando le parole descrivono l'esperienza, l'attitudine, e non gli oggetti. È interessante la parola "prototipo" perché non parla tanto di *Cartridge* quanto della visione di Bertoncini: riconoscendo *Cartridge* come prototipo, Bertoncini ne rivela una costruzione, una complessità che lo stacca dal resto della musica elettroacustica coeva.

#### Se hai mai eseguito o studiato *Mikrophonie I*, ritieni che l'uso di filtri possa in qualche modo garantire a *Mikrophonie I* un primato come live electronics in confronto a *Cartridge Music*?

Per me i primati sono una specie animale. È un no. *Mikrophonie I* è un brano elettroacustico. Il nome è una tecnologia, minuta, del linguaggio. Scrivere "live electronics" di fianco a qualsiasi brano che abbia elettronica --- con natalità precedente all'introduzione industriale di "outboards" --- non aggiunge nulla alla musica, sottrae senso al lavoro umano. Equivale a pensare una corrispondenza tra Cage e Stockhausen fatta di sms ed e-mail --- riduzione della loro complessità di pensiero a categorie comunicative veloci. Ma quelle persone passavano molto più tempo di noi a pensarsi, che è un pensare reciprocamente, che è anche e soprattutto un pensare se stessi.

Non ho mai avuto il lusso di suonare *Mikrophonie I*, spero accada.

Tutto questo mi fa ricordare quella volta in cui Walter Branchi ci chiese: «perché Berio ha mai fatto musica elettronica?»

#### Nota

Con elettroacustico intendo un passaggio della musica dal solo dominio acustico ad un dominio elettro-acustico. Con dominio intendo sia campo che dominazione, l'uomo, dominando l'elettricità, ha dominato nuove dimensioni dell'essere uomo al mondo. L'elettronica è una fase dell'essere elettrico che ha sfumature tecnologiche, l'introduzione successiva di soluzioni evolute a problemi sollevati dal mondo elettrico. Voglio dire, quando si entra nella fase elettronica? Ciò ha portato un cambio radicale su scala planetaria? No, non come l'introduzione dell'elettricità. Sì ci sono stati salti, notevoli, miniaturizzazioni, soluzioni assurde! ma il passaggio da un dominio acustico a uno elettro-acustico non è stato risolto saltando in un altro dominio. Anche l'odierno uso di dispositivi a elaborazione numerica è inserito in una catena elettro-acustica. La chitarra elettrica è un salto dalla chitarra classica. Se poi la fanno anche elettronica non cambia più nulla --- sto dando per scontato che si consideri l'amplificazione parte dello strumento che chiamiamo Chitarra Elettrica. Elettroacustico per me è un dominio dell'essere. Elettronico è una delle classificazioni tecnologiche di quel dominio. L'oscillatore virtuale è più virtuale di un Beethoven sul divano di casa? «La parola è la cosa stessa, ma non è la stessa cosa». (Ferraris)

### Marco Di Gasbarro

### Davide Tedesco
